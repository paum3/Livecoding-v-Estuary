# Livecoding ?

Livecoding je spôsob umeleckej tvorby pomocou programovania. Je to porovnateľný spôsob ako hrať na iný, napríklad hudobný nástroj. Tak isto to treba cvičiť, spoznávať, zaoberať sa ním a hľadať si svoje vlastné spôsoby hry a vyjadrenia sa. Programovanie je v tomto kontexte zároveň vytváranie nástroja a hry na ňom. Thor Magnusson, umelec a výskumník v tejto oblasti sa na túto tému vyjadril celkom vtipne keď vo svojej (inak vynikajúcej!) knihe *Sonic Writing* píše, že livecoding je, ako keby si Stradivari svoje husle na pódiu vyrábal a už aj zároveň na nich hral. Počítačový kód je často viditeľný na projekcii a tak sa jeho estetika stáva neoddeliteľnou súčasťou livecodingových performances.  Pre livecoding existujú desiatky rôznych jazykov určených na tvorbu hudby alebo obrazu. Medzi najznámejšie patria  [SuperCollider](https://supercollider.github.io/), [Puredata](https://puredata.info/), [Tidalcycles](https://tidalcycles.org/), [fluxus](http://www.pawfal.org/fluxus/), [foxdot](https://foxdot.org/), [Sonic Pi](https://sonic-pi.net/) a [hydra](https://hydra.ojack.xyz/?sketch_id=example_4). Stále [vznikajú ďalšie](https://github.com/toplap/awesome-livecoding) a niektorí umelci si doknca vytvárajú svoje vlastné livecodingové prostredia. Na tomto mieste treba spomenúť [TOPLAP](https://toplap.org/), neformálnu organizáciu, ktorá spája svet livecodingu, organizuje eventy a pod.

Asi najčastejším prejavom livecodingu je vytváranie tanečnej hudby na parties, čo sa označuje ako algorave. Umelci na svojich laptopoch vytvárajú novú originálnu hudbu priamo na stagei a VJ-i experimentujú s novými vizuálmi. Takýto trend vynecháva zo štandardného cyklu takzvaných producentov, ktorí produkujú tracky, lebo tie vznikajú priamo v reálnom čase, čo je pravdepodobne posunom v tejto paradigme.

Samozrejme, že sa medzi livecoderskou komunitou nájdu aj umelci, ktorým nestačí vytváranie pravidelnej tanečnej hudby a pomocou livecodingu experimentujú, premiešavajú štýly a ich koncerty sa stávajú eklektickým mixom poznaného a nepoznaného (Atsushi Tadokoro, [Reinick Bell](https://www.youtube.com/watch?v=fXuLsLV20bw), [Akihiro Kubota](https://www.youtube.com/watch?v=IcDQnXWi4bg), [Fero Király](https://vimeo.com/656637692), Alex McLean a iní).

<a href="http://www.youtube.com/watch?feature=player_embedded&v=Tjf-NJNfOP4" target="_blank" rel="noopener noreferrer">
 <img src="http://img.youtube.com/vi/Tjf-NJNfOP4/0.jpg" alt="IMAGE ALT TEXT HERE" width="240" height="180" border="10" />
</a>

Výhodou livecodingového sveta je, že skoro všetky jazyky sú slobodný softvér alebo [open source](https://en.wikipedia.org/wiki/Open_source), čo znamená, že sú k dispozícii zadarmo. Open source je asi tá najlepšia vec, ktorá sa nám mohla stať v počítačovom svete. Slobodný softvér aj so zdrojovými kódmi. Nepotrebujete si kupovať žiadne drahé počítače s nakúsnutým jablkom alebo okienkom. Väčšinou sú to obchodné triky a marketingové pasce. Naozaj slobodnými používateľmi počítačov sa stanete, keď budete používať slobodný softvér a to počnúc operačným systémom. Poznáte Linux? Pre umelcov je napríklad [Ubuntu Studio](https://ubuntustudio.org/). A keď k tomu budete vedieť trochu programovať, tak vám stačí laptop zo secondhandu.



### Dobré rady pre začínajúcich kóderov

Z mojej skúsenosti je výhodné používať pri programovaní anglické rozloženie klávesnice kvôli rôznym špecifickým znakom, ktoré sa často používajú a sú na nej jednoducho dostupné `* ~ # $ % < > { } [ ] ( ) _ ;`.


Pri livecodingu je rozhodujúcim faktorom aj plynulosť  písania na počítačovej klávesnici. Písanie všetkými desiatimi prstami nielenže zefektívni vstup, ale je dobré aj pre ruky, lebo záťaž z písania sa rovnomerne rozkladá na všetky prsty, čím sa môže predísť nepríjemným ochoreniam ruky (karpálny tunel a pod.). Nevravím, že vám to pri livecodingu hrozí, ale pohybové stereotypy nie sú pre naše telo dobré. Preto ak sa pristihnete pri tom, že budete veľa písať so stuhnutými rukami, bude vhodný čas popremýšľať nad tým, či to nezačať riešiť.

 Návodov a stránok na to je veľa. Ja som najprv používal program [klavaro](https://klavaro.sourceforge.io/en/index.html), kde som sa naučil prstoklad a potom už "len" trénoval rýchlosť pomocou voľne dostupných "trénovacích" stránok [Monkeytype.com](https://monkeytype.com/) alebo [keybr.com](https://www.keybr.com/).


>#### Historické okienko.
>Pravdepodobne všetci používate rozloženie klávesnice QWERTY alebo QWERTZ. Tento vynález pochádza z 19. storočia a rozloženie bolo zvolené kvôli rýchlosti písania. Nie z dôvodu, aby všetky najčastejšie používané písmená boli v strednom rade (to je ten, na ktorom by mala byť ruka v základnej polohe), ale preto, aby sa ramená vtedy mechanického písacieho stroja nezasekávali o seba navzájom. Čo to znamená? Napriek tomu, že už nepoužívame písacie mechanické stroje ako v minulosti, ale moderné klávesnice, kde by písmená a znaky mohli byť rozložené efektívnejšie, podľa toho čo sa najčastejšie používa, stále máme na stole QWERTY z 19.storočia. Liek na to sa už samozrejme vynašiel a existuje niekoľko nových, moderných rozložení, ktoré sú efektívnejšie a šetria pohyby ruky. Treba sa len prinúťiť začať ich používať. [Colemak](https://colemak.com/), [workman](https://workmanlayout.org/), [dvorak](https://en.wikipedia.org/wiki/Dvorak_keyboard_layout). Ja som sa nato zatial neodvážil, ale vyzerá to ako cesta.
